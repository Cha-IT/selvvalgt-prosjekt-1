# Selvvalgt prosjektoppgave med HTML, CSS og JavaScript

## Introduksjon til prosjektet

I dette prosjektet skal dere jobbe i grupper med å lage en **kravspesifikasjon** og etter hvert utvikle en enkel nettside eller et lite program.

Dere har tre muligheter for å velge prosjekt:

1. **Eget prosjekt**
    
    - Dere kan lage deres eget prosjekt basert på en idé dere har lyst til å prøve ut.
    - Dette kan være en nettside, et spill eller et lite system dere selv finner på.

2. **Prosjekt for en kunde**
    
    - Dere kan velge å lage et prosjekt for en “kunde”.
    - Kunden kan for eksempel være en slektning, en venn eller en forening som har behov for en enkel nettside eller et lite program.
    - Husk at dette er et skoleprosjekt med begrensninger – det er ikke sikkert dere kan oppfylle alle ønskene kunden måtte ha.

3. **Eksempeloppgaver**
    
    - Hvis dere ikke har en egen idé eller en kunde å lage noe for, kan dere velge en av eksempeloppgavene som følger med prosjektet.
    - Eksempeloppgavene gir dere et tydelig utgangspunkt å jobbe med, slik at dere kan fokusere på å trene på arbeidsprosessen.


## Hva dere skal levere

## 1. Kravspesifikasjon
Dere skal levere en **markdown-fil på Github** som presenterer kravspesifikasjonen deres. Denne fila skal ligge i en mappe i prosjektet/repoen som heter **docs**, og fila skal hete *kravspesifikasjon.md*.

Dokumentet skal inneholde følgende punkter:

1. **Tittel, gruppemedlemmer og dato**
2. **Kort beskrivelse av klienten/prosjektet**
3. **Formål og mål** – Hva skal nettsiden/programmet brukes til, og hva er målet med løsningen?
4. **Målgruppe** – Hvem skal bruke løsningen? Hva er deres behov?
5. **Innhold og struktur** – Hvilke deler/elementer skal nettsiden eller programmet ha?
6. **Krav**
    - Minst 3 **funksjonelle krav** (hva løsningen skal kunne gjøre)
    - Minst 3 **ikke-funksjonelle krav** (hvordan løsningen skal være eller fungere)
7. **(Valgfritt)**: Forslag til mulige utvidelser

## 2. Designskisse
Dere skal lage en skisse eller wireframe av hvordan nettsiden skal se ut. Dette kan lages i Figma, Canva, eller tegnes i f.eks. Photoshop, Illustrator, Paint, eller på ark. Skissen skal lastes opp i prosjekt-repoet, i **docs**-mappa.

## 3. Nettside/applikasjon
Dere skal lage en dynamisk nettside som oppfyller kravene i kravspesifikasjonen (se eksempeloppgavene). Denne skal leveres i prosjekt-repoet.


## Eksempeloppgave 1: _Fin Sveis AS_

Frisørsalongen _Fin Sveis AS_ er en nyåpnet frisørsalong med slagordet **En kjapp klipp til en fin pris**.  
De har et drop-in-system og ønsker en digital løsning for å holde oversikt over køen.

### Funksjonelle krav (må)

- Ansatte skal kunne legge inn nye kunder i listen (fornavn + tidspunkt).
- Ansatte skal kunne markere kunder som ferdig klipt, og flytte dem til en _Ferdig-liste_.
- Ansatte skal kunne slette kunder som forlater køen.

### Funksjonelle krav (valgfrie)

- Vise hvor mange kunder som står foran i køen.
- Vise hvem som er neste kunde.
- Vise estimert ventetid basert på snitt per kunde.

### Ikke-funksjonelle krav

- Nettsiden skal ha et minimalistisk design med fokus på ventelisten.
- Løsningen skal være lett å lese på en infoskjerm i salongen.
- Designet skal være responsivt slik at det også fungerer på nettbrett/mobil.


## Eksempeloppgave 2: Handleliste-app

En familie ønsker en enkel digital handleliste de kan bruke sammen, i stedet for gule lapper på kjøleskapet.

### Funksjonelle krav (må)

- Brukere skal kunne legge til nye varer i handlelisten.
- Brukere skal kunne markere varer som "kjøpt".
- Brukere skal kunne slette varer fra listen.

### Funksjonelle krav (valgfrie)

- Lagre tidligere handlelister for gjenbruk.
- Mulighet for å legge til antall (f.eks. "3 liter melk").
- Sortere varer i kategorier (f.eks. frukt, meieri, kjøtt).

### Ikke-funksjonelle krav

- Nettsiden skal ha et minimalistisk design med fokus på handlelisten.
- Designet skal være ryddig og oversiktlig.
- Designet skal være responsivt slik at det også fungerer på nettbrett/mobil.


## Eksempeloppgave 3: Sportsklubben Aktiv

Sportsklubben Aktiv ønsker en enkel nettside for å holde oversikt over treningene sine.

### Funksjonelle krav (må)

- Brukeren skal kunne legge inn treninger (dato, klokkeslett, sted).
- Brukeren skal kunne slette treninger som ikke gjelder lenger.
- Nettsiden skal vise en liste over kommende treninger.

### Funksjonelle krav (valgfrie)

- Mulighet for å redigere en trening (endre klokkeslett, sted, osv.).
- Vise tidligere treninger.
- Mulighet til å legge inn kamper (og filtrere på fremtidige kamper og treninger).

### Ikke-funksjonelle krav

- Nettsiden skal ha et minimalistisk design med fokus på treningene.
- Designet skal være ryddig og oversiktlig.
- Designet skal være responsivt slik at det også fungerer på nettbrett/mobil.
